[{"i":500,"b":0,"c":120,"r":120,"o":6,"t": "I reče mu Bog u snu: »Znam i ja da si to učinio čista srca, i ja sam te zadržao da ne sagriješiš protiv mene, zato ti nisam dopustio da je dotakneš.«"},{"i":501,"b":0,"c":120,"r":120,"o":7,"t": "Vrati sada ženu čovjeku, jer je on prorok i molit će za tebe da ostaneš živ. Ako je pak ne vratiš, znaj da ćeš umrijeti ti i svi tvoji.«"},{"i":502,"b":0,"c":120,"r":120,"o":8,"t": "Ujutro rano Abimelek ustade, pozva sve svoje sluge i ispripovjedi im sve to. I spopade ljude strah velik."},{"i":503,"b":0,"c":120,"r":120,"o":9,"t": "Tada Abimelek pozva Abrahama i reče mu: »Što si nam učinio? Kakav sam ti grijeh počinio da si na me i na moje kraljevstvo navukao grijeh tako velik? Učinio si mi djela kakva se ne smiju činiti.«"},{"i":504,"b":0,"c":120,"r":120,"o":10,"t": "I reče Abimelek Abrahamu: »Što si htio postići time što si to učinio?«"},{"i":505,"b":0,"c":120,"r":120,"o":11,"t": "Abraham odgovori: »Mislio sam: zacijelo nema straha Božjeg na ovom mjestu, i ubit će me zbog moje žene.«"},{"i":506,"b":0,"c":120,"r":120,"o":12,"t": "Uistinu, ona mi je sestra, kći oca mojega, samo nije kći moje majke, i postala mi je ženom."},{"i":507,"b":0,"c":120,"r":120,"o":13,"t": "Kad me Bog odveo da se udaljim od doma oca svojega, rekoh joj: 'Ovo mi učini kao milost: kamo god dođemo, reci za mene: On mi je brat.'«"},{"i":508,"b":0,"c":120,"r":120,"o":14,"t": "Tada Abimelek uze ovaca i goveda, slugu i sluškinja, pa ih dade Abrahamu. Vrati mu i Saru, njegovu ženu."},{"i":509,"b":0,"c":120,"r":120,"o":15,"t": "I reče Abimelek: »Evo, moja zemlja je pred tobom, nastani se gdje ti se svidi.«"},{"i":510,"b":0,"c":120,"r":120,"o":16,"t": "A Sari reče: »Evo dajem tvome bratu tisuću srebrnjaka. Neka ti to bude koprena pred očima sviju koji su s tobom, i tako si opravdana pred svima.«"},{"i":511,"b":0,"c":120,"r":120,"o":17,"t": "Abraham se pomoli Bogu, i Bog ozdravi Abimeleka, njegovu ženu i njegove sluškinje, te su ponovno rađale."},{"i":512,"b":0,"c":120,"r":120,"o":18,"t": "Jer je Jahve zbog Sare, Abrahamove žene, zatvorio svaku utrobu u domu Abimelekovu."},{"i":513,"b":0,"c":121,"r":121,"o":1,"t": "Jahve pohodi Saru, kako je rekao, i učini joj kako je obećao."},{"i":514,"b":0,"c":121,"r":121,"o":2,"t": "Sara zače i rodi Abrahamu sina u starosti njegovoj, u vrijeme što ga je Bog označio."},{"i":515,"b":0,"c":121,"r":121,"o":3,"t": "Abraham nadjenu ime Izak sinu što mu ga Sara rodi."},{"i":516,"b":0,"c":121,"r":121,"o":4,"t": "Abraham obreza svoga sina Izaka kad mu je bilo osam dana, kako mu je Bog naredio."},{"i":517,"b":0,"c":121,"r":121,"o":5,"t": "Abrahamu je bilo sto godina kad mu se rodio sin Izak."},{"i":518,"b":0,"c":121,"r":121,"o":6,"t": "A Sara reče: »Nasmija me Bog! Tko god to čuje, nasmijat će mi se.«"},{"i":519,"b":0,"c":121,"r":121,"o":7,"t": "Još reče: »Tko bi Abrahamu rekao: 'Sara će dojiti djecu!' Jer sam mu rodila sina u starosti njegovoj.«"},{"i":520,"b":0,"c":121,"r":121,"o":8,"t": "Dijete odraste i bilo je odbijeno od sise. Onoga dana kad je Izak bio odbijen od sise, Abraham priredi veliku gozbu."},{"i":521,"b":0,"c":121,"r":121,"o":9,"t": "A Sara vidje sina Agare Egipćanke, kojega je rodila Abrahamu, kako se igra s njezinim sinom Izakom,"},{"i":522,"b":0,"c":121,"r":121,"o":10,"t": "pa reče Abrahamu: »Otjeraj tu sluškinju i njezina sina, jer sin te sluškinje ne smije biti baštinik s mojim sinom Izakom.«"},{"i":523,"b":0,"c":121,"r":121,"o":11,"t": "Abrahamu se to veoma ne svidje zbog njegova sina."},{"i":524,"b":0,"c":121,"r":121,"o":12,"t": "Ali Bog reče Abrahamu: »Neka ti se ne mili zbog djeteta i zbog tvoje sluškinje! Što god ti Sara kaže, poslušaj je, jer će se tvoje potomstvo računati po Izaku."},{"i":525,"b":0,"c":121,"r":121,"o":13,"t": "I od sina sluškinje načinit ću velik narod, jer je tvoje sjeme.«"},{"i":526,"b":0,"c":121,"r":121,"o":14,"t": "Abraham ustade rano ujutro, uze kruha i mijeh vode pa dade Agari, stavi joj na rame i otpusti je s njezinim djetetom. Ona ode i potucaše se po Beeršebskoj pustinji."},{"i":527,"b":0,"c":121,"r":121,"o":15,"t": "Kad je nestalo vode u mijehu, ostavi dijete pod jednim grmom,"},{"i":528,"b":0,"c":121,"r":121,"o":16,"t": "ode i sjede nasuprot njemu, daleko koliko luk može dobaciti. 'Ne mogu', reče, 'gledati kako dijete umire!' Sjede dakle nasuprot njemu, povika i zaplaka."},{"i":529,"b":0,"c":121,"r":121,"o":17,"t": "Bog ču plač djeteta, i anđeo Božji zovne s neba Agaru i reče joj: »Što ti je, Agaro? Ne boj se, jer je Bog čuo plač djeteta na mjestu gdje leži."},{"i":530,"b":0,"c":121,"r":121,"o":18,"t": "Ustani, digni dijete i drži ga rukom, jer ću od njega načiniti velik narod.«"},{"i":531,"b":0,"c":121,"r":121,"o":19,"t": "Onda joj Bog otvori oči, te ona ugleda studenac. Ode, napuni mijeh vode i napoji dijete."},{"i":532,"b":0,"c":121,"r":121,"o":20,"t": "Bog bijaše s djetetom te je raslo i živjelo u pustinji. Postade vrstan strijelac."},{"i":533,"b":0,"c":121,"r":121,"o":21,"t": "Živio je u Paranskoj pustinji, a njegova mu majka nabavi ženu iz zemlje egipatske."},{"i":534,"b":0,"c":121,"r":121,"o":22,"t": "U ono vrijeme Abimelek, sa svojim vojskovođom Fikolom, reče Abrahamu: »Bog je s tobom u svemu što radiš."},{"i":535,"b":0,"c":121,"r":121,"o":23,"t": "Zakuni mi se sada ovdje Bogom da nećeš prijevariti ni mene, ni moje potomstvo, ni moju lozu; nego da ćeš se prema meni i prema zemlji u kojoj si se nastanio odnositi onako prijateljski kako sam se ja odnosio prema tebi.«"},{"i":536,"b":0,"c":121,"r":121,"o":24,"t": "Abraham odgovori: »Kunem se!«"},{"i":537,"b":0,"c":121,"r":121,"o":25,"t": "Tada Abraham prekori Abimeleka zbog studenca koji su Abimelekove sluge silom oteli."},{"i":538,"b":0,"c":121,"r":121,"o":26,"t": "A Abimelek odvrati: »Ne znam tko je to učinio; niti si mi ti to javio, niti sam ja što o tome čuo do danas.«"},{"i":539,"b":0,"c":121,"r":121,"o":27,"t": "Abraham uze ovaca i goveda te ih dade Abimeleku, i tako obojica sklope savez."},{"i":540,"b":0,"c":121,"r":121,"o":28,"t": "Abraham odvoji sedam janjaca od stada,"},{"i":541,"b":0,"c":121,"r":121,"o":29,"t": "pa ga Abimelek upita: »Što znači ovih sedam janjaca što si ih odvojio?«"},{"i":542,"b":0,"c":121,"r":121,"o":30,"t": "On odgovori: »Primi od mene ovih sedam janjaca da mi budu svjedočanstvo da sam ja iskopao ovaj studenac.«"},{"i":543,"b":0,"c":121,"r":121,"o":31,"t": "Stoga se ono mjesto prozva Beer Šeba, jer su se ondje obojica zakleli."},{"i":544,"b":0,"c":121,"r":121,"o":32,"t": "Pošto su sklopili savez u Beer Šebi, ustane Abimelek i njegov vojskovođa Fikol pa se vratiše u zemlju filistejsku."},{"i":545,"b":0,"c":121,"r":121,"o":33,"t": "Abraham zasadi tamaris u Beer Šebi i ondje zazva ime Jahve, Boga vječnoga."},{"i":546,"b":0,"c":121,"r":121,"o":34,"t": "Abraham je dugo boravio u zemlji filistejskoj."},{"i":547,"b":0,"c":122,"r":122,"o":1,"t": "Poslije tih događaja Bog stavi Abrahama na kušnju. Zovne ga: »Abrahame! Abrahame!« On odgovori: »Evo me!«"},{"i":548,"b":0,"c":122,"r":122,"o":2,"t": "Bog nastavi: »Uzmi svoga sina, jedinca svoga Izaka koga ljubiš, i pođi u zemlju Moriju pa ga ondje prinesi kao žrtvu paljenicu na brdu koje ću ti pokazati.«"},{"i":549,"b":0,"c":122,"r":122,"o":3,"t": "Rano ujutro Abraham osamari magarca, povede sa sobom dvojicu svojih slugu i sina Izaka, nacijepa drva za žrtvu paljenicu i uputi se na mjesto koje mu je Bog označio."},{"i":550,"b":0,"c":122,"r":122,"o":4,"t": "Trećeg dana Abraham, podigavši oči, opazi mjesto izdaleka."},{"i":551,"b":0,"c":122,"r":122,"o":5,"t": "Tada Abraham reče svojim slugama: »Vi ostanite ovdje s magarcem, a ja i dijete otići ćemo onamo da se poklonimo, pa ćemo se vratiti k vama.«"},{"i":552,"b":0,"c":122,"r":122,"o":6,"t": "Abraham uze drva za žrtvu paljenicu i natovari ih na svoga sina Izaka; uze u ruku vatru i nož, pa krenu obojica zajedno."},{"i":553,"b":0,"c":122,"r":122,"o":7,"t": "Onda Izak reče svome ocu Abrahamu: »Oče moj!« On odgovori: »Evo me, sine moj!« »Evo«, nastavi Izak, »vatre i drva, ali gdje je janje za žrtvu paljenicu?«"},{"i":554,"b":0,"c":122,"r":122,"o":8,"t": "Abraham odgovori: »Bog će već providjeti janje za žrtvu paljenicu, sine moj!« I nastave obojica zajedno."},{"i":555,"b":0,"c":122,"r":122,"o":9,"t": "Kad stigoše na mjesto o kojemu mu je Bog govorio, Abraham ondje sagradi žrtvenik, naslaga drva, sveza svoga sina Izaka i položi ga na žrtvenik povrh drva."},{"i":556,"b":0,"c":122,"r":122,"o":10,"t": "I pruži Abraham ruku i uze nož da zakolje svoga sina."},{"i":557,"b":0,"c":122,"r":122,"o":11,"t": "Uto ga zovne s neba anđeo Jahvin: »Abrahame! Abrahame!« On odgovori: »Evo me!«"},{"i":558,"b":0,"c":122,"r":122,"o":12,"t": "Anđeo reče: »Ne spuštaj ruke na dječaka! Ne čini mu ništa! Sad znam da se bojiš Boga, jer nisi uskratio svoga sina, jedinca svoga.«"},{"i":559,"b":0,"c":122,"r":122,"o":13,"t": "Abraham podigne oči i pogleda, i gle! – ovan, rogovima zapleten u grmlju. Ode Abraham, uzme ovna i prinese ga kao žrtvu paljenicu mjesto svoga sina."},{"i":560,"b":0,"c":122,"r":122,"o":14,"t": "Onome mjestu Abraham nadjenu ime »Jahve proviđa«. Otuda se danas veli: »Na brdu Jahve proviđa.«"},{"i":561,"b":0,"c":122,"r":122,"o":15,"t": "Anđeo Jahvin zovne Abrahama s neba drugi put"},{"i":562,"b":0,"c":122,"r":122,"o":16,"t": "i reče: »Kunem se samim sobom – riječ je Jahvina – jer si to učinio i nisi mi uskratio svoga sina, jedinca svoga,"},{"i":563,"b":0,"c":122,"r":122,"o":17,"t": "zaista ću te obilato blagosloviti i umnožiti tvoje potomstvo kao zvijezde na nebu i kao pijesak na obali morskoj. Potomstvo će tvoje osvajati vrata svojih neprijatelja,"},{"i":564,"b":0,"c":122,"r":122,"o":18,"t": "i svi će se narodi zemlje blagoslivljati tvojim potomstvom, zato što si poslušao moj glas.«"},{"i":565,"b":0,"c":122,"r":122,"o":19,"t": "Abraham se vrati k svojim slugama, i krenuše zajedno u Beer Šebu. Abraham je živio u Beer Šebi."},{"i":566,"b":0,"c":122,"r":122,"o":20,"t": "Poslije tih događaja dojaviše Abrahamu: »Milka je rodila sinove tvome bratu Nahoru:"},{"i":567,"b":0,"c":122,"r":122,"o":21,"t": "prvenca Usa, Buza, njegova brata, Kemuela, oca Aramova,"},{"i":568,"b":0,"c":122,"r":122,"o":22,"t": "Keseda, Haza, Pildasa, Jidlafa i Betuela."},{"i":569,"b":0,"c":122,"r":122,"o":23,"t": "(Betuel rodi Rebeku.) Tih osam sinova rodi Milka Nahoru, Abrahamovu bratu."},{"i":570,"b":0,"c":122,"r":122,"o":24,"t": "I njegova inoča, imenom Reuma, rodi i ona Tebaha, Gahama, Tahaša i Maaku."},{"i":571,"b":0,"c":123,"r":123,"o":1,"t": "Život Sare potraja stotinu dvadeset i sedam godina."},{"i":572,"b":0,"c":123,"r":123,"o":2,"t": "I umrije Sara u Kirjat Arbi, to jest Hebronu, u zemlji kanaanskoj. Abraham dođe oplakati i ožalostiti Saru."},{"i":573,"b":0,"c":123,"r":123,"o":3,"t": "Onda Abraham ustade od mrtvaca i reče Hetitima:"},{"i":574,"b":0,"c":123,"r":123,"o":4,"t": "»Ja sam kod vas stranac i pridošlica. Dajte mi među vama posjed za grob da mogu iznijeti svoga mrtvaca i pokopati ga.«"},{"i":575,"b":0,"c":123,"r":123,"o":5,"t": "Hetiti odgovore Abrahamu:"},{"i":576,"b":0,"c":123,"r":123,"o":6,"t": "»Slušaj nas, gospodaru: ti si knez Božji među nama; pokopaj svoga mrtvaca u našoj najboljoj grobnici; nitko ti od nas neće uskratiti svoju grobnicu da u njoj pokopaš svoga mrtvaca.«"},{"i":577,"b":0,"c":123,"r":123,"o":7,"t": "Abraham ustane, pokloni se narodu one zemlje, Hetitima,"},{"i":578,"b":0,"c":123,"r":123,"o":8,"t": "i reče im: »Ako hoćete da iznesem svoga mrtvaca i da ga pokopam, poslušajte me i zauzmite se za mene kod Efrona, sina Soharova,"},{"i":579,"b":0,"c":123,"r":123,"o":9,"t": "da mi proda pećinu Makpelu što je njegova i što je na kraju njegova polja. Neka mi je proda za punu cijenu, u vašoj prisutnosti, kao posjed za grob.«"},{"i":580,"b":0,"c":123,"r":123,"o":10,"t": "Efron je sjedio među Hetitima. Tada Efron Hetit odgovori Abrahamu, u nazočnosti Hetita, svih koji su ulazili na vrata grada:"},{"i":581,"b":0,"c":123,"r":123,"o":11,"t": "»Ne, gospodaru! Poslušaj me! Ja ti poklanjam polje, poklanjam ti i pećinu što je na njemu; poklanjam ti je u nazočnosti mojih sunarodnjaka; pokopaj svoga mrtvaca.«"},{"i":582,"b":0,"c":123,"r":123,"o":12,"t": "Abraham se pokloni narodu one zemlje,"},{"i":583,"b":0,"c":123,"r":123,"o":13,"t": "i reče Efronu u nazočnosti naroda one zemlje: »Poslušaj me samo! Platit ću ti polje; primi od mene novac pa ću ondje pokopati svoga mrtvaca.«"},{"i":584,"b":0,"c":123,"r":123,"o":14,"t": "Efron odgovori Abrahamu:"},{"i":585,"b":0,"c":123,"r":123,"o":15,"t": "»Gospodaru, poslušaj me! Zemljište u vrijednosti četiristo šekela srebra – što je to između mene i tebe? Pokopaj svoga mrtvaca.«"},{"i":586,"b":0,"c":123,"r":123,"o":16,"t": "Abraham pristane na Efronovu ponudu te izmjeri Efronu novac o kojemu je bio govorio pred Hetitima: četiristo šekela srebra, po ondašnjem trgovačkom tečaju."},{"i":587,"b":0,"c":123,"r":123,"o":17,"t": "Tako prijeđe Efronovo polje, koje je u Makpeli nasuprot Mamri, polje s pećinom na njemu i sa svim drvećem na polju, u cijelom njegovu opsegu,"},{"i":588,"b":0,"c":123,"r":123,"o":18,"t": "u posjed Abrahamov u nazočnosti Hetita, svih koji su ulazili na vrata grada."},{"i":589,"b":0,"c":123,"r":123,"o":19,"t": "Poslije toga Abraham pokopa svoju ženu Saru u pećini onog polja u Makpeli nasuprot Mamri, to jest Hebronu, u zemlji kanaanskoj."},{"i":590,"b":0,"c":123,"r":123,"o":20,"t": "Tako polje i pećina na njemu prijeđu u posjed Abrahamov od Hetita kao grobnica."},{"i":591,"b":0,"c":124,"r":124,"o":1,"t": "Abraham bijaše star i u poodmakloj dobi, a Jahve ga je u svemu blagoslovio."},{"i":592,"b":0,"c":124,"r":124,"o":2,"t": "Abraham reče svome najstarijem sluzi u kući, koji upravljaše svim njegovim imanjem: »Stavi ruku svoju pod moje stegno,"},{"i":593,"b":0,"c":124,"r":124,"o":3,"t": "pa ću te zakleti Jahvom, Bogom neba i Bogom zemlje, da nećeš tražiti žene mojemu sinu između kćeri Kanaanaca među kojima ja prebivam,"},{"i":594,"b":0,"c":124,"r":124,"o":4,"t": "nego da ćeš poći u moju zemlju i k mojim rođacima i odanle dovesti ženu mojemu sinu Izaku.«"},{"i":595,"b":0,"c":124,"r":124,"o":5,"t": "Sluga mu reče: »A što ako žena ne htjedne poći sa mnom u ovu zemlju? Hoću li onda morati odvesti tvoga sina u zemlju iz koje si ti došao?«"},{"i":596,"b":0,"c":124,"r":124,"o":6,"t": "Abraham mu odgovori: »Pazi da ne odvedeš moga sina onamo!"},{"i":597,"b":0,"c":124,"r":124,"o":7,"t": "Jahve, Bog neba i Bog zemlje, koji me je uzeo iz doma oca mojega i iz zemlje mojih rođaka, koji mi je rekao i koji mi se zakleo da će ovu zemlju dati mojemu potomstvu, on će poslati svoga anđela pred tobom, da odanle dovedeš ženu mojemu sinu."},{"i":598,"b":0,"c":124,"r":124,"o":8,"t": "Ako pak žena ne htjedne poći s tobom, bit ćeš slobodan od zakletve kojom si mi se zakleo. Samo ne odvedi moga sina onamo.«"},{"i":599,"b":0,"c":124,"r":124,"o":9,"t": "Sluga stavi ruku pod stegno Abrahama, svoga gospodara, i zakle mu se u toj stvari."}]