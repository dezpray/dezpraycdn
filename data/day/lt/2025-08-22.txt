Šv. Simforianas iš Autuno, jaunas kankinys († III ar IV a.)
Šv. Pilypas Benizis, kunigas O.S.M. († 1285)
Pal. Jokūbas Bianconis, kunigas O.P. († 1301)
Šv. Timotiejus, kankinys († 303 ar 306)
Pal. Timotiejus iš Montikjo, kunigas O.F.M. († 1504)
Pal. Tomas Percij, grafas ir kankinys († 1572)
Pal. Ričardas Kirkmanas, kunigas ir kankinys († 1592)
Pal. Vilhelmas Leisis, kunigas ir kankinys († 1592)
Šv. Jonas Valis, kunigas O.F.M. ir kankinys († 1679)
Šv. Jonas Kemblas, kunigas ir kankinys († 1679)
Pal. Bernardas (Domenikas Peronis), O.F.M. Cap. († 1694)
Pal. Elijas Leimaris de Larošas, kunigas ir kankinys († 1794)
Pal. Simeonas Lukačius, kunigas ir kankinys († 1964)

Mylėti paties Dievo meile!

[Šventoji Kotryna išgirdo Dievą sakant jai:] Gerai žinok, kad kiekvienas meilės netobulumas ar tobulumas pasireiškia ir įgyjamas Mano atžvilgiu, ir taip pat panašiai artimo atžvilgiu. Tai gerai žino paprastos sielos, kurios dažnai myli kūrinius dvasine meile. Jei jos Mane myli tyra ir nesuinteresuota meile, tai jos lygiai taip pat tyrai ir nesuinteresuotai myli savo artimą.

Tai yra kaip su indu, kuris pripildomas iš šaltinio. Jei jį ištrauki iš šaltinio gerti, jis greitai ištuštėja. Bet jei laikai jį panardintą į šaltinį, gali iš jo gerti nuolat, jis visada lieka pilnas. Taip yra ir su artimo meile, dvasine ar laikina: ją reikia gerti Manyje, be jokios kitos minties. Nes Aš prašau jūsų Mane mylėti ta pačia meile, kuria Aš myliu jus.

Tiesą sakant, jūs negalėtumėte to padaryti visiškai. Aš jus mylėjau, kol dar nebuvau mylimas, ir nuo tada visa jūsų meilė Man yra skola, kurią jūs atiduodate, o ne malonė, kurią Man darote, tuo tarpu meilė, kurią Aš turiu jums, yra malonė, kurią jums suteikiu, bet kurios jums neskolinu. Todėl jūs negalite Man atiduoti meilės, kurios iš jūsų reikalauju. Bet Aš pastačiau jus šalia jūsų artimo, kad galėtumėte jam daryti tai, ko negalite padaryti Man: mylėti jį iš malonės ir nesuinteresuotai, nesitikėdami jokios naudos. Tada tai, ką darote artimui, laikau padaryta Man.

Rūtos knyga 1,1.3-6.14b-16.22.

Teisėjų dienomis kraštą ištiko badas. Tad vienas vyras iš Judo Betliejaus su žmona ir dviem sūnumis išėjo gyventi į Moabo laukus.

Noomės vyras Elimelechas mirė, ir ji liko su savo dviem sūnumis Machlonu ir Kiljonu.

Jie vedė dvi moabites: viena vadinosi Orpa (t.y. 'Atsukė nugarą'), o antra – Rūta (t.y. 'Palydovė'). Ten jie pragyveno apie dešimtį metų.

Paskui ir Machlonas, ir Kiljonas mirė. Tad Noomė liko be abiejų sūnų ir be savo vyro.

Tuomet su savo marčiomis ji susiruošė iškeliauti iš Moabo laukų ir grįžti namo, nes buvo išgirdusi, kad Viešpats aplankė savo tautą ir davė jai duonos.

Kelyje Orpa pabučiavo savo anytą ir ją paliko, bet Rūta liko prie jos.

Noomė jai sakė: „Matai, tavo svainė grįžo pas savo tautą ir pas savo dievus. Grįžk ir tu, kaip tavo svainė.“

Rūta jai atsakė: „Neversk manęs palikti tave ir pasitraukti nuo tavęs, nes kur tu eisi, ten eisiu ir aš; kur tu apsistosi, ten apsistosiu ir aš; tavo tauta bus mano tauta, o tavo Dievas bus mano Dievas.“

Noomė su savo marčia Rūta Moabaite grįžo iš Moabo laukų. Jos atėjo į Betliejų miežių pjūties pradžioje.

Ps 146(145),5-6.7.8-9a.9bc-10.

Laimingas, kas pasitiki Jokūbo Dievu,

kas viltį deda į Viešpatį, savo Dievą.

Jisai padarė dangų ir žemę

ir jūrą ir visa, kas juose!

Jis amžinai laikosi savo ištikimybės,
teisia engiamuosius;
alkaniesiems duoda duonos;
Viešpats išlaisvina surakintus.

Viešpats atveria akliems akis,
Viešpats pakelia palaužtuosius,
Viešpats myli teisiuosius,
Viešpats globoja ateivį.

Jis palaiko našlę ir našlaitį,
bet sukčių kelius padaro vingiuotus.
Iš kartos į kartą Viešpats karaliaus:
tavo Dievas, Sione, per amžius!

Evangelija pagal šv. Matą 22,34-40.

Tuo metu fariziejai, išgirdę, kad jis užčiaupė saducėjų burnas, susirinko,

ir vienas iš jų, Įstatymo mokytojas, paklausė Jėzaus, norėdamas jį išbandyti:

„Mokytojau, koks yra didžiausias įsakymas Įstatyme?“

Jėzus jam atsakė: „’Mylėk Viešpatį, savo Dievą, visa širdimi, visa siela ir visu protu.’

Tai yra didžiausias ir pirmasis įsakymas.

Antrasis jam yra panašus: ‘Mylėk savo artimą kaip save patį.’

Šiais dviem įsakymais remiasi visas Įstatymas ir Pranašai.“

Šv. Simforianas iš Autuno, jaunas kankinys († III ar IV a.)

Eilinių metų 20-osios savaitės penktadienis
A @@@ @@@ @@@ @@@